岳陽樓記 范仲淹
慶曆四年 1春，滕子京 2謫守巴陵郡 3。越明年 4，政通人和 5，百廢具 6 興。乃重修岳陽樓，增其舊制，刻唐賢、今人 7 詩賦於其上；屬 8 予作文以記之。
予觀夫巴陵勝狀 9，在洞庭一湖。銜遠山 10，吞長江，浩浩湯湯11，橫無際涯；朝暉夕陰，氣象萬千。此則岳陽樓之大觀 12也，前人之述備 13矣。然則北通巫峽 14，南極瀟湘 15，遷客騷人 16，多會於此，覽物之情，得無異乎？
若夫霪雨霏霏 17，連月不開；陰風怒號 18，濁浪排空 19；日星隱耀，山岳潛形；商旅不行，檣傾楫摧 20；薄暮冥冥 21，虎嘯猿啼。登斯樓也，則有去國 22 懷鄉，憂讒畏譏，滿目蕭然 23，感極而悲者矣。
至若春和景明 24，波瀾不驚 25，上下天光，一碧萬頃；沙鷗翔集 26，錦鱗游泳，岸芷汀蘭 27，郁郁青青 28。而或長煙一空 29，皓月千里，浮光躍金 30，靜影沉璧 31；漁歌互答，此樂何極！登斯樓也，則有心曠神怡 32，寵辱皆忘 33，把酒臨風 34，其喜洋洋 35者矣。
嗟夫！予嘗求古仁人之心 36，或異二者之為 37。何哉？不以物喜，不以己悲 38。居廟堂之高 39，則憂其民；處江湖之遠 40，則憂其君。是進亦憂，退亦憂，然則何時而樂耶？其必曰︰「先天下之憂而憂，後天下之樂而樂」歟！噫！微斯人 41，吾誰與歸 42！

一、作者簡介
范仲淹（公元 989 – 1052），字希文。出身孤貧，然早有澄清天下之志。通經致用，學以濟世；摒棄浮華，兼資文武。二十七歲舉進士第，為廣德軍司理參軍。慶曆年間，因思改革積弊，奏陳十事，旨在澄清吏治、強兵富民、修明治政，史稱「慶曆革新」，惜為呂夷簡所阻，遂無功沮罷，其後出貶鄧州，復徙杭州、青州。仁宗皇祐四年卒，年六十四，諡文正。有《范文正公集》傳世。
二、背景資料
滕子京（公元 990 – 1047），名宗諒，河南人。與范仲淹同科進士。仁宗天聖七年（公元 1029），范、滕等上疏，喻太后還政仁宗。太后怒，貶范出河中府（今山西永濟縣）通判，滕遠謫邵武知州。
范、滕既屬同年，且氣類相投，登第後，嘗共遊青陽、九華山；後復以上疏論政致謫，友情彌篤。滕子京才高負氣，仲淹對之極為推崇。子京仕途不順，官位雖止天章閣待制，而有治民之方。王辟之《澠水燕談錄》更謂「滕子京謫巴陵，治最為天下第一。」
司馬光《涑水紀聞》記載，滕子京因為「用公使錢無度」，被貶為岳州知州。翌年，滕子京重修岳陽樓。修畢，乞序於范仲淹。本文寫於慶曆六年（公元 1046）。當時范出知鄧州，是序之作，既記岳陽樓，亦抒鬱結之情，述其平生志向，自勉自勵。再者，本文又為箴規滕子京而作。滕子京性情中人，悲喜失節；既傷身心，亦損公務。范仲淹乃以憂樂之道勸慰之。
岳陽樓在今湖南岳陽，即舊城西門城樓，是千古名樓。千年之間，久歷滄桑，岳陽樓屢毀屢修。有史可稽者，修葺三十多次。據汪曾祺描述，岳陽樓「為四柱、三層、盔頂的純木結構。主樓三層，高十五米，中間以四根楠木巨柱從地到頂承荷全樓大部分重力，再用十二根寶柱作為內圍，外圍繞以十二根簷柱，彼此牽制，結為整體，全樓純用木料構成，逗縫對榫，沒用一釘一鉚，一塊磚石。樓的結構精巧，但是看起來端莊渾厚，落落大方，沒有搔首弄姿的小家氣。在煙波浩淼的洞庭湖上很壓得住，很有氣魄。」
三、注釋
1. 慶曆四年︰即公元 1044 年。慶曆：宋仁宗年號。
2. 滕子京︰名宗諒（公元 990 – 1047）。與范仲淹同科進士。費公錢而謫貶岳州，在任期間重修岳陽樓。事見《宋史‧卷三零三‧滕宗諒傳》。
3. 謫守巴陵郡︰貶官為岳州知州。謫︰貶謫、貶官。守︰太守之簡稱，此處作動詞用，指出任為太守。巴陵郡：即岳州，今岳陽市。
4. 越明年：過了第二年。越︰過了。
5. 政通人和：政事順利，人民和樂。
6. 具︰同「俱」，全部。
7. 唐賢、今人：唐賢：唐代先賢如張九齡、杜甫、韓愈等。今人：當世名人如呂端、夏竦等。
8. 屬︰同「囑」。囑咐。
9. 勝狀︰即指美景。勝︰美。狀︰狀貌、形勢。
10. 銜遠山：銜：即「啣」，像張開口含着與岳陽樓遙遙相對的君山。
11. 浩浩湯湯︰湯湯︰水大貌。○粵 [商]，[soeng1]；○漢 [shɑ̄nɡ]。
12. 大觀：盛大壯觀的景象，或謂指景觀的大概情況。
13. 備︰完備、詳盡。
14. 巫峽︰屬長江三峽，位四川巫山縣，於洞庭湖西北方向。
15. 瀟湘︰瀟︰瀟水。湘︰湘水。於湖南境內，向北流入洞庭湖。
16. 遷客騷人︰遷︰遷謫。遷客：被貶謫的官吏。騷︰《離騷》簡稱。蓋屈原憂愁憂思而作《離騷》。騷人︰即是詩人，或指仕途失意之文人。
17. 霪雨霏霏︰霪︰同「淫」，過量。霪雨︰久雨。霏霏︰雨線細密貌。
18. 怒號︰風聲激越。怒︰強勁貌。號︰呼嘯。○粵 [豪]，[hou4]；○漢 [hɑ́o]。
19. 排空：沖向天空
20. 檣傾楫摧︰船隻翻覆沉沒。檣︰船桅。○粵 [牆]，[coeng4]；○漢 [qiɑ́nɡ]。傾︰傾側。楫︰船槳。○粵 [接]，[zip3]；○漢 [jí]。摧︰摧毀。
21. 薄暮冥冥︰薄：逼近。冥︰昏暗貌。○粵 [名]，[ming4]；○漢 [mínɡ]。
22. 去國︰離開京城，指遠謫。去︰離開。國︰指國都，即京師。
23. 蕭然︰蕭條冷落。
24. 景明︰日光照耀。景︰日光。
25. 波瀾不驚︰言湖面平靜無波。
26. 翔集︰翔︰飛翔。集︰聚集、棲息。
27. 岸芷汀蘭︰芷、蘭︰香草。汀︰小洲。
28. 郁郁青青︰郁郁︰意謂湖岸和小洲上長滿芷蘭等香草。青青︰花葉茂盛貌。
29. 長煙一空︰空中水氣，頓時消散。長煙︰空中水氣。空︰消散。
30. 浮光躍金︰浮光︰月光浮於水面之上。躍︰跳動。躍金︰如金線般躍動。
31. 靜影沉璧︰月光倒影如白玉之沉於湖中。影︰月影。璧︰白玉。
32. 心曠神怡︰曠︰開朗。怡︰悅樂。
33. 寵辱︰寵︰得寵。辱︰受辱。《老子‧十三章》︰「寵辱若驚，貴大患身，何謂寵辱若驚？寵為上，辱為下，得之者驚，失之者驚，是謂寵辱若驚。」本句反用《老子》之意。
34. 把酒臨風︰把︰持。臨︰對。
35. 洋洋︰自得之貌。
36. 古仁人之心：古代那些品德高尚、憂國憂民的賢人的仁者心態。
37. 或異二者之為︰或︰或許。異︰不同。二者之為，指上述因景色慘淡「感極而悲」和因景色秀美而「其喜洋洋」兩種表現。
38. 不以物喜，不以己悲︰此句互文見義，意謂不以外物變化之悲喜以為悲喜，又不以一己際遇以為悲喜。
39. 廟堂之高︰意謂高高在上之朝廷。廟堂︰朝廷。
40. 江湖之遠︰意指遠離富貴。江湖︰指隱居之所。
41. 微斯人︰微︰無、沒有。斯人：這樣的人，指前面所說的「古仁人」，「天下之憂而憂，後天下之樂而樂」者。
42. 吾誰與歸︰即「吾與誰歸」的倒裝句。歸︰效法、依歸。
四、賞析重點
本篇結構嚴謹。首段言作記之緣由。「謫守」二字是一篇眼目，慨嘆仕途失意。「政通」二句，在題前點一層，指出滕子京治理有方，立言得體。著此二句，方入修樓，有步驟。最後點出滕子京囑咐作記。
次段撇開岳陽樓之勝概。予觀夫句，言己對岳陽樓的看法。在洞庭湖句，點出洞庭。含遠山四句狀湖，「朝暉夕陰」二句，包括下文諸景。此言景之常地，下開景之變，景之佳，皆由此出。接以「此則岳陽樓之大觀也」一語鎖住，如此方是記樓，而非讚湖。前人之述句，回應前刻唐賢句，岳陽樓大觀，已盡前人詩賦之中，不必重述。故用此句撇開轉下。遷客騷人，暗指謫守，回應上文；覽物之情，鎖結洞庭，開下兩段。
三段言覽物之悲者。「若夫」十句，從氣象萬千中，先發出一段陰慘之景。「去國懷鄉」四句，是一種覽物之情。伏下不以己悲句，生出憂字。此言憂己，帶出下文憂君憂民之別。
四段言覽物而喜者。「至若」十四句，從氣象萬千中，寫到春光明媚之景。「心曠神怡」四句，又是一種覽物之情。伏下文不以物喜句，生出樂字。反襯滕子京之貶謫。
五段正意作結，點出「先天下之憂而憂，後天下之樂而樂」的主旨。予嘗求句，提出古仁人，並為滕子京箴規。「或異二者」句，「異」字回應上文，更推出一層。「居廟堂，處江湖」四句，明言所謂古仁人之心。「憂樂」二語，是全文關鍵。居高憂民，是進；處遠憂君，亦是憂民，是退。無論進退，始終都是以民為先。高遠進退，雖然並寫；言高言進，是襯筆，言遠言退，方為正意。規勸子京，應以處遠知退為警惕，不忘人民。寫來語意渾融無迹。上接應「遷客騷人」，下開「微斯人」句，箴規自勵，一齊揭出，筆力萬鈞。
本文立言得體，分寸適宜。岳陽樓，是遊賞之地；滕子京，係貶謫之人；重修費，乃國家公帑。滕子京既坐靡費公錢，謫守岳州；而今又擴建修築供賞玩的岳陽樓，當時言論熾熱，滕子京此舉，無異投毫羽於洪鑪；復求范仲淹作文以記，不啻火上加油，更招物議。此文之作，臨深履薄，措辭謹慎，絲毫放鬆不得。若誇其建樓之功勞，輪奐之美，則靡費之前科，必遭攻擊，難免再受貶謫。苟譽其政績之卓越，潤澤之深，則仁宗之詔責，有司之彈劾，豈為失察，而有賞罰不明之譏。是文之作，動輒得咎。兩難之間，實難措辭。
范仲淹舉重若輕，文章開頭，即以「越明年，政通人和，百廢具興」數語，輕輕帶過，即入重修岳陽樓事。下筆雖輕，卻是力發千鈞。越明年，言其成效之速；政通，言其政令之行；人和，言其上下之洽；百廢具興，言其對之準繩，下藥之正確。而「政通人和，百廢具興」八字，祇是印象概括，輕輕道出，毫無誇功之意、標榜之情；更有知所後先，先公後私之心。為才大自負，為眾所嫉之滕子京，立於不敗之地。
范仲淹未嘗至岳州，《岳陽樓記》是對《洞庭晚秋圖》而寫，故用虛寫手法。虛景必先有意。立意之法，在悲喜相生。中間鋪排兩段，一段寫悲，一段寫喜。悲景敍悲情，樂景敍樂情。自然風景，本無哀樂；然人心所同，各賦悲喜。春生夏長，生機勃發，見之則喜；秋冬肅殺，天地陰閉，感之而悲；是人情之常也。「若夫霪雨霏霏」一段，全是悲景，而有「感極而悲」之情。「至若春和景明」一段，全是樂景，遂有「其喜洋洋」之意。再由情緒之悲喜，推出下文理智之憂樂，最終歸結於「憂國憂民」。由景入情，由情至理，愈唱愈高。過珙《古文釋義新編》曰︰「首尾布置與中間狀物之妙，不可及矣。尤妙在入後憂樂一段，見得惟賢者而後有真憂，亦惟賢者而後有真樂。樂不以憂而廢，憂不以樂而忘。」
本文憂樂先後之意，脫胎經義。唐文治《國文經緯貫通大義》曰︰「首段以『覽物之情得無異乎』，開出憂樂二意。中間一段憂，一段樂，末段以『先天下之憂而憂，後天下之樂而樂』作封鎖。浩然正大之氣，隱躍行間；而才鋒絕不外露，格局自然整嚴，望而知為端人正士之文。雖不能至，心向往之矣。先天下之憂一句，實隱用孟子『樂以天下，憂以天下』之意，而造語則更深一層。此可悟襲古變化之法。」